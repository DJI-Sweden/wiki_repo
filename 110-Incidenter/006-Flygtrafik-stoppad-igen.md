[2017-08-15 Publicerad på Aftonbladet - Flygtrafiken på Arlanda stoppades av drönare – igen](https://www.aftonbladet.se/nyheter/a/mqXQg/flygtrafiken-pa-arlanda-stoppades-av-dronare--igen)


av Adam Westin Uppdaterad 2018-08-20 | Publicerad 2017-08-15

Trafiken på Arlanda flygplats stoppades efter att man sett drönare i luftrummet.

För en vecka sedan stoppades trafiken på Arlanda i en timme, av samma anledning.

– Jag känner inte till något fall där det har blivit påföljd, säger Per Kjellander vid Luftfartsverkets pressjour.

Flygtrafiken på Arlanda flygplats stängdes av på tisdagskvällen.

En privatperson i Upplands Väsby larmade om att man sett en drönare i luften klockan 18.14.

– Luftrummet är stängt. Vi förväntar oss att trafiken är stängd i åtminstone en halvtimme framåt, säger Ulrika Fager vid Swedavias pressjour.

”Sågs söder om Arlanda”
När en drönare observeras i luftrummet stängs trafiken av i 30 minuter, uppger Luftfartsverkets pressjour.

Efter att det kommit in ännu en notering om drönare i luften så förlängdes avstängningen till 18.57. Trafiken ska nu vara igång igen.

Så sent som för en vecka sedan inträffade en liknande händelse på Arlanda.

Luftfartsbrott utan påföljd
En drönare observerades från flygtornet och av privatpersoner på eftermiddagen [den 7 augusti](http://www.aftonbladet.se/nyheter/a/gq2KL/dronare-stoppade-all-flygtrafik-pa-arlanda), och trafiken stoppades i omkring en timme.

Att flyga drönare inom en viss radie kring en flygplats kräver tillstånd. Bryter man mot detta begår man ett luftfartsbrott.

– Jag känner inte till något fall där det har blivit påföljd, säger Per Kjellander vid Luftfartsverkets pressjour.

Blev tillåtna efter lagändring
Sedan den 1 augusti blev drönarkameror tillåtna, då de inte längre omfattas av kameraövervakningslagen.

– Det är viktigt att man tar reda på vilket regelverk som gäller, så att det inte drabbar resenärer som är påväg någonstans, och även flygbolagen, säger Ulrika Fager vid Swedavias pressjour.

Det är inte tillåtet att flyga drönare inom en viss radie kring flygplatser.

En karta över var det krävs tillstånd för att flyga drönare finns på [Luftfartsverkets hemsida](http://daim.lfv.se/echarts/dronechart/#).
